p
大方廣佛華嚴經卷第三
東晉天竺三藏佛陀跋陀羅等譯
盧舍那佛品第二之一
爾時諸菩薩衆及一切世界諸王咸作是念
何等是一切諸佛地佛境界佛持佛行佛力
佛無畏佛三昧佛自在佛勝法示現菩提佛
眼耳鼻舌身意諸根佛光明音聲佛智海世
界海衆生海法界方便海佛海波羅蜜海法
門海化身海佛名號海佛壽量海一切菩薩
所修行海發大乗心出生諸波羅蜜願智慧
b
藏唯願如來慈悲方便發起我心令得開解
時諸菩薩佛神力故一切供養具中出自然
音而說偈言
如來無量曠劫行自然正覺出世間
於當來世無量劫身應一切如大聖
斷衆生疑永無餘出生勝力得觧脫
滅除世間無量苦令一切得正覺樂
無量剎塵諸菩薩一心合掌觀最勝
隨彼所願諸境界斷除疑惑開法門
何等一切諸佛地大聖境界佛護持
p
佛無上智力無受願爲佛子平等現
無量如實諸三昧諸清淨行深妙法
大聖神力無有邊興大雷雲雨衆生
悉入法王如實趣於最勝境不退轉
及無量佛諸功德願起慈悲悉令見
如來眼根無限量耳鼻舌身亦如是
佛意如實難思議願令衆生悉知見
佛國土海衆生海諸法界海調伏海
佛海無量無邊際願令佛子平等見
波羅蜜海不思議無上方便法門海
b
無量無邊法門海願在道場具足說
爾時世尊知諸菩薩心之所念即於面門及
一一齒間各放佛世界塵數光明所謂寳幢
照光明法界妙音莊嚴光明生樂垂雲光明
佛十種力嚴淨道場光明一切寳炎雲光明
清淨無礙充滿法界光明能成一切世界光
明淨寳金剛日幢光明徃詣菩薩大衆光明
演出諸佛語輪光明如是等一一光明各有
佛世界塵數光明以爲眷屬一一光明照十
佛土微塵等剎彼諸菩薩見此光已得覩蓮
p
華藏莊嚴世界海佛神力故於光明中而說
偈言
無量劫海修功德供養十方一切佛
教化無量衆生海盧舍那佛成正覺
放大光明照十方諸毛孔出化身雲
隨衆生器而開化令得方便清淨道
佛於徃古生死中調伏一切諸群生
於一念中悉解脫世雄無量得自在
深心淨信普莊嚴徃修滿足波羅蜜
與諸剎海塵數等堅固安住一切力
b
出微妙音遍十方具足實智滿衆心
無量方便化衆生是師子吼寂靜法
人尊如是德無量應詣供養聽受法
如佛剎等微塵數最勝諸子詣如來
各雨一切供養具一心恭敬觀導師
如來所說一語中演出無邊契經海
於一切衆雨甘露恭敬徃詣兩足尊
三世諸佛無上願大聖道場分別說
亦非集在一念中宜速時詣覲最勝
盧舍那佛大智海光明普照無有量
p
如實觀察眞諦法普照一切諸法門
爾時蓮華藏莊嚴世界海東次有世界海名
淨蓮華勝光莊嚴中有佛剎名衆寳金剛藏
佛號法水覺虚空法王於彼如來大衆海中
有菩薩名觀勝法妙清淨王爲佛光明所開
發已與世界海塵數菩薩眷屬圍遶來向佛
所充滿十方一切虚空興十種寳色光明華
雲悉皆彌覆充滿虚空十種妙寳須彌山雲
十種日輪雲十種寳華雲十種妙寳樓閣藏
雲十種華樹雲十種妙香現衆色雲十種一
b
切妙音聲雲如是一切悉皆彌覆充滿虚空
來詣佛所供養恭敬禮拜已在於東方雜華
光藏師子座上結跏趺坐此世界海南次有
世界海名衆寳月光莊嚴藏中有佛剎名無
量光嚴佛號普智光勝須彌山王於彼如來
大衆海中有菩薩名清淨海慧爲佛光明所
開發已與世界海塵數菩薩眷屬圍遶來向
佛所興十種一切妙莊嚴藏衆寳王雲悉皆
彌覆充滿虚空十種普莊嚴寳王雲十種妙
寳藏熾然照明歎佛功德寳王雲十種妙音
p
充滿讃歎寳王雲十種菩提樹莊嚴道場寳
王雲十種普門光明佛變化寳王雲十種不
壞衆光明示現寳王雲十種香燈照一切剎
充滿寳王雲十種不可思議佛剎如來宮殿
普現寳王雲十種雜寳三世諸佛法身光明
寳王雲悉皆彌覆充滿虚空來詣佛所恭敬
供養禮拜已在於南方青色蓮華師子座上
結跏趺坐此世界海西次有世界海名寳光
樂中有佛剎名一切勝觀佛號香光王功德
寳莊嚴於彼如來大衆海中有菩薩名香炎
b
平等莊嚴月光爲佛光明所開發已與世界
海塵數菩薩眷屬圍遶來向佛所興十種一
切雜寳香華樓閣雲悉皆彌覆充滿虚空十
種一切色寳王莊嚴樓閣雲十種一切寳幢
香炎樓閣雲十種一切解脫莊嚴樓閣雲十
種一切寳華鬘雲十種一切寳鬘莊嚴寳樓
閣雲十種一切普光明藏照一切莊嚴樓閣
雲十種一切寳莊嚴無量莊嚴悉現樓閣雲
十種普滿莊嚴樓閣雲十種無量華樂雲悉
皆彌覆充滿虚空來詣佛所供養恭敬禮拜
p
已在於西方金色雜寳莊嚴蓮華藏化師子
座上結跏趺坐此世界海北次有世界海名
瑠璃寳光滿藏中有佛剎名化青蓮華莊嚴
佛號無量智慧音王於彼如來大衆海中有
菩薩名師子光莊嚴爲佛光明所開發已與
世界海塵數菩薩眷屬圍遶來向佛所興十
種一切香雲悉皆彌覆充滿虚空十種一切
青色華雲十種一切妙寳樹雲十種一切諸
雜華雲十種一切寳莊嚴雲十種一切寳雷
音雲十種一切妙音聲雲如是一切悉皆彌
b
覆充滿虚空來詣佛所供養恭敬禮拜已在
於北方大燈變化師子座上結跏趺坐此世
界海東南方次有世界海名閻浮檀玻瓈色
幢中有佛剎名寳莊嚴藏佛號一切法燈無
所怖畏於彼如來大衆海中有菩薩名無盡
勝燈功德法藏爲佛光明所開發已與世界
海塵數菩薩眷屬圍遶來向佛所興十種無
量色蓮華藏師子座雲悉皆彌覆充滿虚空
十種師子座雲十種一切莊嚴具莊嚴師子
座雲十種燈明師子座雲十種能出十方一
p
切衆寳師子座雲十種一切香鬘師子座雲
十種一切諸佛莊嚴示現師子座雲十種一
切寳臺欄楯莊嚴師子座雲十種一切寳樹
莊嚴師子座雲十種日莊嚴師子座雲皆悉
彌覆充滿虚空來詣佛所供養恭敬禮拜已
在東南方夜光幢寳藏師子座上結跏趺坐
此世界海西南方次有世界海名普照莊嚴
中有佛剎名香勝離垢光明佛號一切衆生
普歡喜王於彼如來大衆海中有菩薩名普
智光明慧燈爲佛光明所開發已與世界海
b
塵數菩薩眷屬圍遶來向佛所興十種如意
寳王雲悉皆彌覆充滿虚空十種青色寳雲
十種一切香雲十種一切旛雲十種一切妙
色莊嚴雲悉皆彌覆充滿虚空來詣佛所供
養恭敬禮拜已在西南方衆寳師子座上結
跏趺坐此世界海西北方次有世界海名善
光照中有佛剎名意入佛號普門智慧意入
明淨音於彼如來大衆海中有菩薩名無量
華照垂髻爲佛光明所開發已與世界海塵
數菩薩眷屬圍遶來向佛所興十種一切雜
p
寳輪蓋雲悉皆彌覆充滿虚空十種華蓋雲
十種解脫蓋雲十種寳王蓋雲十種雜寳蓋
雲十種普寳蓋雲十種瑠璃寳王蓋雲十種
一切香蓋雲悉皆彌覆充滿虚空來詣佛所
供養恭敬禮拜已在西北方衆善光明幢師
子座上結跏趺坐此世界海東北方次有世
界海名寳照光明藏中有佛剎名香莊嚴樂
勝藏佛號無量功德海於彼如來大衆海中
有菩薩名無盡清淨光明王爲佛光明所開
發已與世界海塵數菩薩眷屬圍遶來向佛
b
所興十種一切寳光輪雲悉皆彌覆充滿虚
空十種光輪雲十種華雲十種如來變化輪
雲十種一切佛境界輪雲十種一切功德寳
雲十種一切衆生樂不可盡示現雲十種一
切諸佛所願示現雲悉皆彌覆充滿虚空來
詣佛所供養恭敬禮拜已在東北方清淨光
明不可盡師子座上結跏趺坐此世界海下
方次有世界海名蓮華妙香勝藏中有佛剎
名寳師子光佛號明照法界於彼如來大衆
海中有菩薩名光照分別法界爲佛光明所
p
開發已與世界海塵數菩薩眷屬圍遶來向
佛所興十種一切寳光明雲悉皆彌覆充滿
虚空十種一切香光明雲十種諸佛師子吼
雲十種一切佛剎功德莊嚴雲十種一切華
樓閣雲十種一切座莊嚴雲悉皆彌覆充滿
虚空來詣佛所在於下方寳藏師子座上結
跏趺坐此世界海上方次有世界海名雜寳
光海莊嚴中有佛剎名樂行清淨佛號無礙
功德稱離闇光王於彼如來大衆海中有菩
薩名無障礙力精進慧爲佛光明所開發已
b
與世界海塵數菩薩眷屬圍遶來向佛所興
十種一切無量妙色寳照雲悉皆彌覆充滿
虚空十種無量光普照雲十種一切莊嚴照
明雲十種香炎雲十種一切莊嚴雲十種佛
光炎雲十種寳樹華炎雲十種一切寳樹堅
固光明雲十種一切勝光明雲十種一切菩
薩所行示現雲十種一切解脫光明雲悉皆
彌覆充滿虚空來詣佛所供養恭敬禮拜已
在於上方妙音勝蓮華藏師子座上結跏趺
坐如是等十億佛剎塵數世界海中有十億
p
佛剎微塵數等大菩薩來一一菩薩各將一
佛世界塵數菩薩以爲眷屬一一菩薩各興
一佛世界微塵數等妙莊嚴雲悉皆彌覆充
滿虚空随所來方結跏趺坐彼諸菩薩次第
坐已一切毛孔各出十佛世界微塵數等一
切妙寳淨光明雲一一光中各出十佛世界
微塵數菩薩一一菩薩一切法界方便海充
滿一切微塵數一一塵中有十佛世界塵數
佛剎一一佛剎中三世諸佛皆悉顯現念念
中於一一世界各化一佛剎塵數衆生以夢
b
自在示現法門教化一切諸天化生法門教
化一切菩薩行處音聲法門教化振動一切
佛剎建立諸佛法門教化一切願海法門教
化一切衆生言詞入佛音聲法門教化一切
佛法雲雨法門教化法界自在光明法門教
化建立一切大衆海於普賢菩薩法門教化
以如是等一切法門隨其所樂而教化之於
一念頃能滅一切世界中各如須彌山塵數
衆生諸惡道苦各如須彌山塵數衆生令離
邪定立正定聚各如須彌山塵數衆生令立
p
聲聞縁覺地各如須彌山塵數衆生立無上
道各如須彌山塵數衆生立一切不可盡功
德智慧地各如須彌山塵數衆生令立盧舍
那佛願性海中爾時諸菩薩光明中以偈頌
曰
一切光明出妙音說諸菩薩具足行
佛子功德悉成滿普遍一切十方界
無量劫海修行道欲令衆生離苦故
不自計己生死苦佛子善入大方便
無量無邊無有餘窮盡一切大海劫
b
遍行一切諸法門善說微妙寂靜法
一切三世佛所願皆得清淨具足滿
佛子饒益諸衆生能自具行清淨道
皆能徃詣諸佛所清淨法身照十方
佛子智海無邊底普觀諸法寂滅相
一光明中有無量無上大慈難思議
清淨慧眼照諸法此是佛子妙境界
一毛悉受諸佛剎又能振動諸國土
能令衆生無怖想是名清淨方便地
一一塵中無量身復現無量莊嚴剎
p
於一念中皆悉見是無障礙淨法門
三世所有一切劫於一念中能悉現
猶如幻化無所有是名諸佛無礙法
普賢諸行皆具足能令衆生悉清淨
諸佛子具自在法一一毛孔師子吼
爾時世尊欲令一切菩薩大衆知佛無量無
邊境界自在法門故放眉間白毫相一切寳
色燈明雲光名一切菩薩慧光觀察照十方
藏此光遍照一切佛剎於一念中皆悉普照
一切法界於一切世界雨一切佛諸大願雲
b
顯現普賢菩薩示大衆已還從足下相輪中
入於彼復有大蓮華生以衆寳爲莖一切寳
王爲莊嚴藏其葉遍覆一切法界一切寳香
莊嚴其鬚閻浮檀金以爲其臺此華生已如
來眉間有一大菩薩出名曰一切諸法勝音
與世界海塵數菩薩衆俱右遶世尊無量帀
已退坐蓮華臺上眷屬菩薩坐蓮華鬚一切
諸法勝音菩薩成就無量法界歡喜隨順諸
佛境界深智度不可思議佛海光明悉能徃
詣一切佛所爾時一切諸法勝音菩薩以偈
p
頌曰
佛身充滿諸法界普現一切衆生前
應受化器悉充滿佛故處此菩提樹
一切佛剎微塵等爾所佛坐一毛孔
皆有無量菩薩衆各爲具說普賢行
無量剎海處一毛悉坐菩提蓮華座
遍滿一切諸法界一切毛孔自在現
爾時師子炎光奮迅音菩薩以偈頌曰
盧舍那如來轉清淨法輪一切法方便
如來雲普覆十方國土中一切世界海
b
佛願力自在普現轉法輪一切佛土中
無量大衆海言號各不同而轉淨法輪
盧舍那佛神力故一切剎中轉法輪
普賢菩薩願音聲遍滿一切世界海
法身充滿一切剎普雨一切諸法雨
法相不生亦不滅悉照一切諸世間
無量無數億劫中一切佛剎微塵道
盧舍那佛妙音聲具足演說本所行
一切佛剎微塵數大光明網照十方
一一光中有諸佛以無上道化衆生
p
法身堅固不可壞充滿一切諸法界
普能示現諸色身隨應化導諸群生
三世無量諸佛剎其中一切諸導師
一切音聲及名字普見諸佛力自在
過去未來及現在如是一切諸導師
彼聖能令一切聞不可思議正法輪
如此四天下道場上見佛神力一切菩薩大
衆雲集一切世界海中亦復如是爾時普賢
菩薩於如來前坐蓮華藏師子之座即入一
切如來淨藏三昧正受普照一切法界諸如
b
來身無所障礙離垢滿足猶如虚空普賢菩
薩於此世界三昧正受盡法界虚空界等一
切佛剎亦復如是普賢菩薩入是三昧已十
方世界海諸佛悉現彼諸如來各各讃言善
哉善哉善男子汝乃能入此三昧正受皆是
盧舍那佛本願力故又汝於諸佛所清淨行
願力故所謂轉一切諸佛法輪故開一切如
來智慧海故盡度一切諸法方便及十方海
悉無餘故除一切衆生煩惱得清淨故能到
一切諸佛國土無障礙故入一切諸佛境界
p
無礙故一切諸佛普門功德滿足故入一切
法方便深樂一切智故方便觀察一切世間
法故知一切衆生諸根海故爾時一切諸佛
與普賢菩薩入一切智力與入無量無邊法
界智與能詣三世諸佛所智與一切世界海
成壞智與入無量衆生界智與佛甚深法門
智與一切不壞三昧住智與入一切菩薩諸
根海智與一切衆生語言海轉法輪辭辯智
與一身遍滿一切世界智與一切諸佛音聲
智何以故以得此三昧法故爾時十方諸佛
b
各伸右手摩普賢菩薩頂爾時一切菩薩見
十方佛各伸右手摩普賢菩薩頂已彼諸菩
薩一心恭敬觀察普賢菩薩即時同聲以偈
頌曰
於諸佛所修善法滿足一切大願力
出生清淨妙法身如實平等同虚空
一切諸佛國土中普賢菩薩常依住
十方世界無不見無量功德智慧海
悉見十方一切佛清淨身行功德海
能於一一微塵道普皆示現一切剎
p
一切十方佛世界無量微塵諸劫數
常見普賢眞佛子無量三昧方便行
法身充滿諸法界一切十方佛國土
遍遊一切衆生海安住深妙清淨法
永度無量諸法界離衆煩惱不可壞
其身周遍滿虚空廣說無量諸佛法
一切功德海中生普放光明如大雲
堅固衆生清淨行微妙音說佛境界
無量無數大劫中修習普賢甚深行
無量無邊諸法雲雷震演說勝法界
b
一切佛土如實性十力修習淨莊嚴
普入一切衆生海如應爲說清淨法
無量無邊大衆海一心恭敬觀普賢
無量深廣智慧海願轉清淨妙法輪
爾時普賢菩薩承佛神力觀察一切諸世界
海一切衆生海法界業海一切衆生欲樂諸
根海一切三世諸佛海已普告菩薩大衆海
言佛子諸佛一切世界海成敗清淨智不可
思議一切衆生界起智觀察法界智一切如
來自在智清淨願轉法輪智力無所畏不共
p
法智光明讃歎音聲智三種教化衆生智無
量三昧法門不壞智如來種種自在智如是
等一切皆不可思議我當承佛神力具足演
說欲令一切衆生入佛智海爾時普賢菩薩
從彼三昧起從世界微塵等三昧起念念中
不壞方便智一切三世三昧起時彼一切諸
菩薩衆一一皆得世界塵數諸三昧世界塵
數方便法海方便辯海諸行願海如此會菩
薩所得功德一切世界海一切如來衆海諸
菩薩衆所得功德亦復如是是時一切世界
b
六種震動一切衆生安隱悅樂一切衆寳種
種莊嚴一切如來大衆海中雨十種寳王雲
所謂勝金色幢寳王雲佛光明照寳王雲金
蓮華寳王雲菩薩辯才光明寳王雲一切妙
音衆寳王雲莊嚴佛土道場寳王雲一切菩
薩無量功德光明輪妙音寳王雲一切如來
毛孔及諸光明以偈頌曰
普賢悉在一切佛剎坐寳蓮華師子座上
如是示現遍一切界普入無量無邊諸行
悉能示現無量種身變化充滿十方世界
p
妙音和雅說法無礙一切三昧方便自在
一切佛土諸如來所一切三昧皆得自在
悉能了知最勝境界示現普賢無量自在
如一切土諸如來前一切剎塵諸世界中
普賢自在亦復如是盡盧舍那本願底故
普賢身相猶如虚空依於如如不依佛國
現身無量普應衆生隨群萌類爲現化故
一切世界無量佛土悉能示現入諸法門
普賢菩薩具足淨願如是等比無量自在
一切衆海無量無邊各於佛土示現清淨
b
如是一切身中悉現隨其起滅一念悉知
爾時普賢菩薩欲令大衆重歡喜故以偈頌
曰
諸佛深智功德海充滿無量無邊剎
方便隨衆所應見盧舍那佛轉法輪
不可思議佛剎海於無量劫令清淨
最勝導師照一切悉能調伏衆生海
衆生大海難可測諸佛境界不思議
衆生樂惡著諸見不能了知無上道
功德法海長養心常能親近善知識
p
恒爲諸佛所護念是等能度得上智
離諸諂曲心清淨廣大慈悲無邊際
深心淨信無猒足彼聞是法喜無量
普賢菩薩諸地願安諦善住能順行
遊心法界如虚空是人乃知佛境界
一切菩薩得善利能見自在最勝尊
非餘境界之所知普賢方便皆得入
無量無邊諸衆生一切如來所護念
於一切處轉法輪盧舍那佛境界力
一切剎土及諸佛在我身內無所礙
b
我於一切毛孔中現佛境界諦觀察
普賢菩薩所願行無量無邊悉具足
普眼境界清淨身我今演說仁諦聽
爾時普賢菩薩告諸菩薩言佛子世界海有
十種事去來今佛之所演說所謂說世界海
起具因縁世界海住世界海形世界海體世
界海莊嚴世界海清淨世界海如來出世世
界海劫世界海壞方便世界海諸佛子世界
海有如是等十種事爲首乃至有世界海塵
數種事諸佛子當知一切世界海有世界海
p
塵數因縁具故成已成今成當成所謂如來
神力故法應如是故衆生行業故一切菩薩
應得無上道故普賢菩薩善根故菩薩嚴淨
佛土願行解脫自在故如來無上善根依果
故普賢菩薩自在願力故如是等世界海塵
數因縁具故一切世界海成爾時普賢菩薩
以偈頌曰
佛智境界不可思議自在善住悉皆如是
無量無邊諸世界海盧舍那佛悉能嚴淨
如應化度一切菩薩無量願海皆悉清淨
b
十方佛土一切衆生以不思議而覺悟之
一切菩薩無量自在度一切智方便法門
出生一切無量願海起諸世界猶如虚空
普行一切菩薩善行入佛境界無量無邊
悉能嚴淨十方佛剎一一佛土無量劫行
衆生心境不可思議業能悉起一切剎海
衆生垢穢國不清淨行業無量世界不同
諸佛剎海淨莊嚴藏離垢雜寳以爲校飾
長養無垢弘誓願海佛子能淨無數國土
若有菩薩修普賢行常能履行清淨法界
p
當知是等功德如佛能出無量如來剎海
於一念中悉遍十方能現一切菩薩所行
甚深清淨猶如虚空等空界者自在如是
一切道場諸如來前坐寳蓮華現衆妙色
於其身內容一切剎又一念中示現三世
入巧方便起諸剎海於三世國示現成佛
盧舍那佛此土清淨衆寳成就無有邊際
爾時普賢菩薩告諸菩薩言佛子一切世界
海所依住如世界微塵數所謂依一切莊嚴
住或依虚空住或依一切寳住或依佛光明
b
住或依幻業住或依摩訶那伽金剛力士掌
中住或依普賢菩薩願力住是時普賢菩薩
以偈頌曰
無量無邊佛剎海離垢妙寳以莊嚴
摩尼寳王清淨照最勝威神靡不見
清淨剎海住虚空寳王妙藏光普照
暢發無量微妙音宣揚佛道靡不欣
種種華光善喜樂如意寳珠爲莊嚴
無量光網彌覆上種種香雲遍充滿
無量無邊妙蓮華青瑠璃寳以爲臺
p
清淨國土甚奇妙一切諸佛莊嚴故
或有諸佛清淨土以佛威神得安住
見離垢淨衆妙寳無量菩薩悉充滿
或有諸佛清淨土金剛力士掌中住
十方世雄盧舍那常爲一切轉法輪
或依寳樹平正住依香炎雲亦如是
有依水輪住堅固或依金剛海座住
有住金剛勝妙幢種種寳華彌覆上
無量自在一切處盧舍那佛令衆見
衆雜異色長光明普流一切佛世界
b
悉見種種莊嚴藏離垢微妙甚清淨
彼以一切願海力無量種種所依住
諸如來雲悉充滿常依清淨虚空住
或有佛剎處上方依淨菩薩天冠住
彼現無量佛自在佛子妙音淨業化
諸法界等佛國土譬如電光亦如幻
紺瑠璃寳廣清淨悉從離垢淨業起
普現種種莊嚴藏依止虚空靜安住
行業境界不可議佛令衆生普得見
一切塵等諸佛剎普賢菩薩一念起
p
無量劫行化衆生充滿法界現自在
一一微塵中佛國海安住佛雲遍護念
彌綸覆一切於一微塵中佛現自在力
一切微塵中神變亦如是諸佛及神力
盧舍那示現
爾時普賢菩薩告諸菩薩言佛子諸世界海
有種種形或方或圓或非方圓或如水洄洑
或復如華形或種種衆生形者爾時普賢菩
薩以偈頌曰
剎海無有量殊形異莊嚴十方世界海
b
見諸雜種相或圓或四方或復非方圓
三維及八隅狀若摩尼寳一切諸業海
種種別異故有如金剛掌莊嚴坦平正
鍊眞金色清淨妙形入於無量正法之門
諸佛剎海種種之藏猶如大雲懸處虚空
彼寳輪地妙淨分明盧舍那佛光明悉照
諸佛國土起由心業無量種形而以莊嚴
彼國一切各各自在如來剎海現無量相
或有淨穢苦樂不同法常流轉變現如是
一切業海不可思議一毛孔中無量佛剎
p
莊嚴清淨曠然安住彼一切處盧舍那佛
於衆海中演說正法於一塵內微細國土
一切塵等悉於中住一切世界有種種形
悉於其中轉尊法輪是弘誓願自在之力
一一塵中現一切剎譬如幻化亦如虚空
諸心業力之所莊嚴一一塵中衆生數等
諸化佛雲神力自在於微塵中善住佛剎
盧舍那佛現法如是
爾時普賢菩薩告諸菩薩言佛子諸世界海
有種種體悉應當知所謂一切寳莊嚴體或
b
一寳體或金剛堅固地體或衆香體或日珠
輪體爾時普賢菩薩以偈頌曰
或有世界海衆寳所合成堅固不可壞
安住寳蓮華或勝光明起清淨暉炎照
衆妙莊嚴剎依止虚空住或有光明剎
依止光明住光明雲莊嚴諸菩薩宮殿
或有佛剎海猶如電光住言取不可得
斯由願力起或有摩尼寳日光明藏照
貫眞珠輪地菩薩悉充滿或有寳炎剎
光明雲蔭覆一切寳莊嚴悉皆有變化
p
　
或有衆相體微妙相莊嚴間錯雜寳冠
一切佛所化心海業所起國土隨樂住
諭如幻無方皆從妄想生如來身光明
摩尼剎安住正覺雲彌覆一切佛自在
或普賢菩薩化現佛剎海一切寳校飾
願力所莊嚴
爾時普賢菩薩告諸菩薩言佛子諸世界海
有世界海微塵等莊嚴悉應當知所謂一切
境界種種雲莊嚴一切世界衆生行業莊嚴
三世諸佛及普賢菩薩願力莊嚴有如是等
b
世界海微塵數莊嚴爾時普賢菩薩以偈頌
曰
如世界海微塵等不可思議業果報
一切十方世界海種種嚴淨廣無邊
無量淨色普莊嚴上妙功德常充滿
雜光明雲出梵音聞于一切諸佛剎
菩薩無量功德海妙聲遍滿一切剎
諸誓願雲具莊嚴聲震十方世界海
衆生業海廣無際淨莊嚴雲出妙音
業報如實隨應變諸佛力故悉周滿
p
一切三世諸如來自在普現無量剎
一一境界一切佛莊嚴剎海皆悉見
過去未來現在劫一切十方諸世界
於無量劫淨莊嚴一一佛剎皆悉見
一切境界諸佛雲數等衆生滿十方
佛自在行令衆知是謂如來莊嚴剎
衆香炎流及華流一切衆寳摩尼流
種種衆妙莊嚴雲皆悉校飾諸佛剎
十方世界諸道場一切衆具妙莊嚴
靡不覩見此剎海猶如空中電光現
b
普賢菩薩佛子等悉能莊嚴諸佛剎
衆生等劫淨行海於此世界悉顯現
爾時普賢菩薩告諸菩薩言佛子當知諸世
界海有世界塵數清淨所謂菩薩親近善知
識成就諸善根等利一切衆生淨滿一切諸
波羅蜜安住一切行地有如是等世界塵數
清淨爾時普賢菩薩以偈頌曰
一切佛剎諸莊嚴無數願海方便生
一切佛剎清淨色無量行海所修習
久遠親近善知識一切淨妙諸業行
p
慈悲普流潤衆生是故清淨佛剎海
一切法門三昧地一切佛所淨德海
禪門方便清淨地是故嚴淨佛剎海
能起無量清淨心信佛堅固不可壞
以忍方便淨無垢莊嚴剎海微妙色
興功德雲滿虚空利益一切修淨行
衆生普獲無量德是故嚴淨佛剎海
剎海方便等無量悉淨諸度無有餘
修無盡願波羅蜜是故嚴淨佛剎海
幻化行起無有量一切諸法廣清淨
b
種種方便淨衆生起是可樂佛剎海
方便嚴淨一切地具足諸佛功德海
令諸衆生竭苦源是故嚴淨佛剎海
修淨力海無與等能淨一切衆生根
恭敬供養無量佛是故嚴淨佛剎海
爾時普賢菩薩告諸菩薩言佛子當知一一
世界海有世界海塵數諸佛出興于世所謂
有佛興世色身示現遍滿法界或有短壽或
無量劫如是一一世界海有世界海塵數佛
出興于世爾時普賢菩薩以偈頌曰
p
佛以無量方便門能起一切佛剎海
隨順衆生所欲樂諸佛法王出興世
如來法身不思議無色無相無倫匹
示現色身爲衆生十方受化靡不見
或爲衆生現短命或現長壽無量劫
法身多門現十方常爲世間良福田
或有能令不思議十方剎海悉清淨
或有能淨一剎土是彼方便願所生
或說不可思議乗佛普示現隨所樂
或有如來說一乗是佛方便無有量
b
自然無師得正覺或有濟度少衆生
或有能於一念中化度無量衆生海
或有於一毛孔中化佛雲出不思議
充滿一切十方界無量方便化衆生
或佛音聲振十方隨諸衆生所欲樂
無量億劫不斷絶度衆生海無有邊
或有無量莊嚴剎清淨大衆圍遶坐
充滿一切世界海佛遍處衆如空雲
是佛方便不思議慈海充滿遍一切
入諸莊嚴方便門悉現一切衆生前
p
爾時普賢菩薩告諸菩薩言佛子當知世界
海有世界海微塵等劫住所謂佛剎海或住
不可數劫或住可數劫有如是等世界海微
塵數劫住
大方廣佛華嚴經卷第三